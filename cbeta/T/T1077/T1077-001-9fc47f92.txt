@{佛說七俱胝佛母心大准提陀羅尼經}@
%{佛说七俱胝佛母心大准提陀罗尼经}%

@{大唐天竺三藏地婆訶羅譯}@
%{大唐天竺三藏地婆诃罗译}%

@{爾時佛在舍衛國祇樹給孤獨園。是時世尊思惟觀察，愍未來諸眾生故，說是七俱胝佛母心准提陀羅尼法。即說呪曰：}@
%{当时佛在舍卫国祇树给孤独园。这时世尊思惟观察，怜悯未来诸众生故，就说七俱胝佛母心准提陀罗尼法。就说咒曰：}%

@{南謨颯哆南(一)三藐三勃陀俱胝南(二)怛姪他(三)唵折戾(四)主戾(五)准締(六)娑婆訶(七)}@
%{南无飒哆南(一)三藐三勃陀俱胝南(二)怛姪他(三)唵折戾(四)主戾(五)准締(六)娑婆诃(七)}%

@{若有比丘、比丘尼、優婆塞、優婆夷，受持讀誦此陀羅尼滿八十萬遍，無量劫來所造五無間等一切諸罪皆悉消滅，所在生處皆得值遇諸佛菩薩，所有資具隨意充足，生生常得出家，具持菩薩律儀淨戒，恒生人天不墮惡趣，常為諸天之所守護。若有在家善男女等誦持之者，其家無有災橫病苦之所惱害，諸有所作無不諧偶，所說言語人皆信受。若有誦此陀羅尼呪滿十萬遍，夢中得見諸佛、菩薩、聲聞、緣覺，自見口中吐出黑物。若有重罪，誦滿二十萬遍，夢中亦見諸佛菩薩，亦復自見吐出黑物。若有五逆罪，不得如是善夢之者，宜應更誦滿七十萬遍，是時還得如前之相。乃至夢見吐出白色如酪飯等，當知此人即是罪滅清淨之相。}@
%{如果有比丘、比丘尼、优婆塞、优婆夷，受持读诵此陀罗尼满八十万遍，无量劫来所造五无间等一切诸罪皆悉消灭，所在生处皆得值遇诸佛菩萨，所有资具随心充足，生生常得出家，具持菩萨律仪净戒，恒生人天不堕恶趣，常为诸天之所守护。如果有在家善男女等诵持之者，其家无有灾横病苦之所恼害，诸有所作无不谐偶，所说言语人皆信受。如果有诵此陀罗尼咒满十万遍，梦中得见诸佛、菩萨、声闻、缘觉，自见口中吐出黑物。如果有重罪，诵满二十万遍，梦中亦见诸佛菩萨，亦复自见吐出黑物。如果有五逆罪，不得如是善梦之者，宜应更诵满七十万遍，是时还得如前之相。乃至梦见吐出白色如酪饭等，当知此人即是罪灭清净之相。}%

@{復次我今說此大陀羅尼所作之事。若於佛像前、或於塔前、若清淨處，以瞿摩夷塗地而作方壇，隨其大小。復以花、香、幡蓋、飲食、燈、燭，隨力所辦而供養之。復呪香水散於四方上下，以為結界。於壇四角及壇中央，皆各置一香水之瓶。持呪之者於其壇中，面向東方胡跪，誦呪一千八遍，其香水瓶即便自轉。叉手捧雜花，呪千八遍，散一鏡面；又於鏡前正觀，誦呪亦千八遍，得見佛菩薩像。應呪花百八遍，而散供養，隨請問法無不決了。若有鬼病，以呪茅草而拂病人，即得除愈。若有幼小為鬼所著，以五色縷，應令童女搓以為線，一呪一結滿二十一，用繫其頸，以芥子呪滿七遍，散其面，即便除差。}@
%{复次我今说此大陀罗尼所作之事。若于佛像前、或于塔前、若清净处，以瞿摩夷涂地而作方坛，随其大小。复以花、香、幡盖、饮食、灯、烛，随力所办而供养之。复咒香水散于四方上下，以为结界。于坛四角及坛中央，皆各置一香水之瓶。持咒之者于其坛中，面向东方胡跪，诵咒一千八遍，其香水瓶即便自转。叉手捧杂花，咒千八遍，散一镜面；又于镜前正观，诵咒亦千八遍，得见佛菩萨像。应咒花百八遍，而散供养，随请问法无不决了。若有鬼病，以咒茅草而拂病人，即得除愈。若有幼小为鬼所著，以五色缕，应令童女搓以为线，一咒一结满二十一，用系其颈，以芥子咒满七遍，散其面，即便除差。}%

@{復次有法，於病者前墨畫其形，呪楊枝打之，亦便除差。}@
%{复次有法，于病者前墨画其形，咒杨枝打之，亦便除差。}%

@{復次有法，若有病人為鬼所著，身在遠處，應呪楊枝具滿七遍，寄人持打，即亦除差。}@
%{复次有法，若有病人为鬼所著，身在远处，应咒杨枝具满七遍，寄人持打，即亦除差。}%

@{復次有法，若在路行，誦此呪，無有賊盜惡獸等畏。}@
%{复次有法，若在路行，诵此咒，无有贼盗恶兽等畏。}%

@{復次有法，常持此呪，設有諍訟無不獲勝。若欲往渡江河大海，誦呪而渡，無有水中惡獸等難。}@
%{复次有法，常持此咒，设有诤讼无不获胜。若欲往渡江河大海，诵咒而渡，无有水中恶兽等难。}%

@{復次有法，若被繫閉枷鎖禁其身，誦此呪者，即得解脫。}@
%{复次有法，若被系闭枷锁禁其身，诵此咒者，即得解脱。}%

@{復次有法，若諸國土水旱不調、疫毒流行，應以酥和胡麻、粳米，用手三指取其一撮，呪之一遍置火中燒。或經七日七夜，六時如是相續不絕，一切災疫悉皆消滅。}@
%{复次有法，若诸国土水旱不调、疫毒流行，应以酥和胡麻、粳米，用手三指取其一撮，咒之一遍置火中烧。或经七日七夜，六时如是相续不绝，一切灾疫悉皆消灭。}%

@{復次有法，於河渚間砂潬之上，以印印砂為塔形像，誦呪一遍印成一塔，滿六十萬遍，或見觀世音菩薩、或見多羅菩薩、或見金剛主菩薩，隨心所求皆得滿足，或見授與仙藥，或見與受菩提之記。}@
%{复次有法，于河渚间砂潬之上，以印印砂为塔形像，诵咒一遍印成一塔，满六十万遍，或见观世音菩萨、或见多罗菩萨、或见金刚主菩萨，随心所求皆得满足，或见授与仙药，或见与受菩提之记。}%

@{復次有法，右遶菩提樹像，誦呪滿千萬遍，即見菩薩為其說法，欲隨菩薩即得隨從。}@
%{复次有法，右绕菩提树像，诵咒满千万遍，即见菩萨为其说法，欲随菩萨即得随从。}%

@{復次有法，若乞食時常持此呪，不為惡人惡狗等類之所惱害。若於塔前或佛像前或舍利塔前，誦持此呪三十萬遍，復於白月十五日設大供養，一日一夜不食正念誦呪，乃至得見金剛手菩薩，而彼菩薩即將是人往於自宮。}@
%{复次有法，若乞食时常持此咒，不为恶人恶狗等类之所恼害。若于塔前或佛像前或舍利塔前，诵持此咒三十万遍，复于白月十五日设大供养，一日一夜不食正念诵咒，乃至得见金刚手菩萨，而彼菩萨即将是人往于自宫。}%

@{復次有法，若於轉法輪塔前、或佛生處塔前、或從忉利天下寶階塔前、或舍利塔前，於如是等諸塔之前誦呪右遶，即見阿鉢羅是多菩薩及訶利底菩薩，隨其所願皆悉滿足，若須仙藥即便授之，復為說法示菩薩道。若有誦此陀羅尼者，乃至未坐道場，一切菩薩常為善友。又此准提大陀羅尼大明呪法，過去一切諸佛已說、未來一切諸佛當說、現在一切諸佛今說，我今亦如是說，為利益一切眾生故、令得無上菩提故。若有薄福眾生，無少善根者、無有根器之者、無有菩提分法者，若得聞此陀羅尼法，速疾證得阿耨多羅三藐三菩提。若有人能常自憶念，誦持此呪，無量善根皆得成就。佛說此大准提陀羅尼法時，無量眾生遠塵離垢，得大准提陀羅尼大明呪功德，得見十方諸佛菩薩、諸聖眾等，作禮而去。}@
%{复次有法，若于转法轮塔前、或佛生处塔前、或从忉利天下宝阶塔前、或舍利塔前，于如是等诸塔之前诵咒右绕，即见阿鉢罗是多菩萨及诃利底菩萨，随其所愿皆悉满足，若须仙药即便授之，复为说法示菩萨道。若有诵此陀罗尼者，乃至未坐道场，一切菩萨常为善友。又此准提大陀罗尼大明咒法，过去一切诸佛已说、未来一切诸佛当说、现在一切诸佛今说，我今亦如是说，为利益一切众生故、令得无上菩提故。若有薄福众生，无少善根者、无有根器之者、无有菩提分法者，若得闻此陀罗尼法，速疾证得阿耨多罗三藐三菩提。若有人能常自忆念，诵持此咒，无量善根皆得成就。佛说此大准提陀罗尼法时，无量众生远尘离垢，得大准提陀罗尼大明咒功德，得见十方诸佛菩萨、诸圣众等，作礼而去。}%

@{大明呪藏六萬偈中出此七俱胝佛母心大准提陀羅尼經一卷(垂拱二年於西魏國寺譯)}@
%{大明咒藏六万偈中出此七俱胝佛母心大准提陀罗尼经一卷(垂拱二年于西魏国寺译)}%
